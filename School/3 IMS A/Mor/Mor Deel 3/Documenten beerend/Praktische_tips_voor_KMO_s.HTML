<html><head>
<meta http-equiv="content-type" content="text/html; charset=ISO-8859-1"><script language="javascript" id="dsshim" src="Praktische_tips_voor_KMO_s_bestanden/shimdata.js"></script><script language="javascript" id="dsfunc" src="Praktische_tips_voor_KMO_s_bestanden/oth.js"></script><script language="javascript" id="dstimeout" src="Praktische_tips_voor_KMO_s_bestanden/sessiontimeout.js"></script><script language="javascript" id="dsvar">var dsnodocwrites = 0 ; var DanaCookie="drmcomp=140980172; drvoq=14anonymous17532xxxxxxxxxxxxxxxxxxxx0802161569xxxxxx077192766xxxxxxx00966441"; var DSHost="remote.khm.be"; var DSLang="nl"; var DSObfuscateHostname=1;;danaSetDSHost();</script><title>Mediargus</title><link rel="stylesheet" href="Praktische_tips_voor_KMO_s_bestanden/DanaInfo.css" type="text/css"></head><body><iframe style="position: absolute; top: 0px; left: 0px; display: none; width: auto; height: auto;" src="Praktische_tips_voor_KMO_s_bestanden/blank.htm" name="dstbIframe" id="dstbIframe" scrolling="no" frameborder="0"></iframe><div id="dsl0" style="padding: 1px; position: absolute; top: 0pt; left: 0pt; visibility: hidden; z-index: 500000;"><table style="border: 1px ridge rgb(102, 102, 102); padding: 0px; height: auto; background-color: rgb(238, 238, 238); text-align: center; vertical-align: middle;"><tbody><tr><td style="border: 0px none ; margin: 0px; padding: 0px; text-align: center; vertical-align: middle;" align="center" valign="middle"><a onclick="RepositionTlb();return false;" href="#"><img alt="Reposition toolbar" src="Praktische_tips_voor_KMO_s_bestanden/smallposition.gif" border="0" width="9" height="24"></a></td><td style="border: 0px none ; margin: 0px; padding: 0px; text-align: center; vertical-align: middle;" bgcolor="#cccccc"><img src="Praktische_tips_voor_KMO_s_bestanden/space.gif" width="1" height="1"></td><td style="border: 0px none ; margin: 0px; padding: 0px; text-align: center; vertical-align: middle;"><img src="Praktische_tips_voor_KMO_s_bestanden/space.gif" width="2" height="1"></td><td style="border: 0px none ; margin: 0px; padding: 0px; text-align: center; vertical-align: middle;"><a target="_top" href="https://remote.khm.be/dana/home/index.cgi"><img title="Bookmarks" alt="Bookmarks" src="Praktische_tips_voor_KMO_s_bestanden/welcome.gif" border="0"></a></td><td style="border: 0px none ; margin: 0px; padding: 0px; text-align: center; vertical-align: middle;"><img src="Praktische_tips_voor_KMO_s_bestanden/space.gif" width="2" height="1"></td><td style="border: 0px none ; margin: 0px; padding: 0px; text-align: center; vertical-align: middle;" bgcolor="#cccccc"><img src="Praktische_tips_voor_KMO_s_bestanden/space.gif" width="1" height="1"></td><td style="border: 0px none ; margin: 0px; padding: 0px; text-align: center; vertical-align: middle;" id="dslMain"><table border="0" cellpadding="0" cellspacing="0" width="100%"><tbody><tr><td style="border: 0px none ; margin: 0px; padding: 0px; text-align: center; vertical-align: middle;" bgcolor="#666666"><img src="Praktische_tips_voor_KMO_s_bestanden/space.gif" width="1" height="1"></td><td style="border: 0px none ; margin: 0px; padding: 0px; text-align: center; vertical-align: middle;"><img src="Praktische_tips_voor_KMO_s_bestanden/space.gif" width="2" height="1"></td><td><a target="_top" href="https://remote.khm.be/dana-na/auth/logout.cgi"><img title="Sign out" alt="Sign out" src="Praktische_tips_voor_KMO_s_bestanden/btnNavSignOut.gif" border="0" width="24" height="24"></a></td><td style="border: 0px none ; margin: 0px; padding: 0px; text-align: center; vertical-align: middle;"><img src="Praktische_tips_voor_KMO_s_bestanden/space.gif" width="2" height="1"></td></tr></tbody></table></td></tr></tbody></table></div><table border="0" cellpadding="0" cellspacing="0" width="100%"><tbody><tr align="left"><td valign="top"><img src="Praktische_tips_voor_KMO_s_bestanden/DanaInfo_002.gif" border="0"></td><td align="right"><img src="Praktische_tips_voor_KMO_s_bestanden/DanaInfo.gif"></td></tr><tr align="left"><td class="small" valign="top"></td></tr></tbody></table><p><span class="title">Praktische tips voor KMO's</span></p><p><table border="0" cellpadding="0" cellspacing="0"><tbody><tr><td width="150">Jean-Luc Manise</td><td width="150">20-03-2008</td><td width="150">Pag. 62</td></tr></tbody></table></p><p align="right"><a href="https://remote.khm.be/net/services/components/,DanaInfo=.awxyCqjjpi0q54Mpt+thumb.aspx?id=64666A58704365466E456379716C4D507935334B5334316D614F503134386C4E3233334249702B35597364676247617332346F62427672576831516669466364707134634A7A7452584567753867596D772F353854673D3D"><img style="float: right;" alt="Page PDF Pagina" src="Praktische_tips_voor_KMO_s_bestanden/DanaInfo.jpg" galleryimg="no" border="0"></a></p><p align="justify"><b>Een
KMO heeft weinig middelen en weinig tijd, maar heeft evengoed als een
groot bedrijf nood aan een degelijke business continuity oplossing.
Hieronder vindt u een aantal simpele en directe tips om uw informatica
voor een optimale prijs veilig te stellen.</b></p><p align="justify"><b>Informeer het personeel Gegevens beschermen Back-up Bescherming aanpassen  Website  Outsourcing </b></p><p align="justify">Maak
om te beginnen een evaluatie of laat een evaluatie maken van uw
bestaande oplossingen en ga na hoe kwetsbaar die zijn, rekening houdend
met uw kritieke processen. Stel dat u maar één server zou kunnen
back-uppen, welke zou u dan kiezen: boekhouding, e-mail of e-commerce?
Alles hangt af van wat cruciaal is voor uw onderneming. Als uw
hoofdactiviteit de online verkoop is en iedere minuut onderbreking geld
kost, moet u in de eerste plaats de e-business server en de
internetaansluiting beschermen. In een business continuity plan moeten
dus de IT-bronnen worden opgesomd die kritiek zijn voor uw
bedrijfsactiviteit. Vervolgens gaat u te werk op basis van prioriteit.
Daar bestaan hulpmiddelen voor. We denken aan Microsoft Security
Assesment Tool, ExaProtect Management Solution of Avasco Security
Assesment Software. </p><p align="justify">Om de securitykosten zo
laag mogelijk te houden, legt u zich het beste toe op zaken die kans
maken om aanvaard te worden in plaats van alle mogelijkheden in
overweging te nemen. Het is waarschijnlijker dat een werknemer zijn
wachtwoord op een stukje papier bewaart dan dat een ontevreden individu
een aanval inzet op uw netwerk. Dat is nu juist een van de voordelen
van een kleine of middelgrote onderneming: ze is minder zichtbaar dan
een groot bedrijf. U heeft dus behoefte aan rationele strategieën en
een directieteam dat de tijd wil nemen om zijn personeel duidelijk het
waarom van die strategieën uit te leggen. Werknemers kunnen de grootste
risicobron zijn, niet zozeer omdat ze het bedrijf kwaad willen
berokkenen, maar uit onwetendheid . Het personeel moet dus opgeleid en
geïnformeerd worden over de manier waarop security ook een rol speelt
in hun dagelijkse activiteiten, zodat ze het bedrijf niet onbewust
blootstellen aan risico's. Kwaad opzet moet worden aangepakt door
middel van toegangscontrole tot gevoelige gegevens. Een product als
SafeGuard Leak Proof van Utimaco doet dat in real time en op basis van
vooraf bepaalde toegangsregels. </p><p align="justify">Kies in de eerste plaats voor een
RAID-oplossing. De redundantiegraad van RAID-schijven beschermt de
gegevens tegen de uitval van schijven, componenten of stroom.
Vervolgens is het verstandig om een goedkoop opslagnetwerk uit te
bouwen op basis van de i-SCSI technologie, ook wel de 'SAN van de
armen' genoemd. Fibre Channel blijft weliswaar de onbetwiste leider op
het gebied van hoogwaardige SAN-systemen, maar daarvoor moeten er op
iedere server specifieke switches en een HBA-kaart ( Host Bus Adapter)
worden geplaatst, plus er moet een vezelnetwerk en compatibele
schijfbaaien worden geïnstalleerd. i-SCSI SAN-systemen berusten enkel
op standaard IP-apparatuur en zijn minder duur: categorie 5 bekabeling,
Ethernet switches en dito netwerkkaart. Bovendien kunt u virtualiseren.
Een Ethernet switch kan daarbij zowel dienen om de client stations
onderling te verbinden als om andere switches te verbinden. Tot slot is
i-SCSI SAN makkelijker te beheren dan Fibre Channel netwerken, die
specifieke hulpmiddelen (en competenties) vereisen. Kies voor low range
SANs, die een virtualisatieomgeving bevatten. In veel gevallen is dat
VMware. Alle majors in de schijf- en opslagindustrie (EMC, HP, IBM,
Sun, Dell) en softwarebedrijven als <font style="background-color: rgb(255, 255, 153);">Citrix</font>
of Microsoft stellen die voor. Virtualisatie heeft tal van voordelen.
Het vereenvoudigt de serveradministratie en verhoogt de veiligheid. Een
(virtuele) server verwijderen kan in enkele klikjes, zonder fysiek in
het computerlokaal aanwezig te hoeven zijn. Het updaten van de systemen
wordt erdoor vereenvoudigd. Het is ook mogelijk om een server te
dupliceren, het origineel te corrigeren en vervolgens te vervangen. Het
uitrollen van een nieuwe server kan op basis van een image en is
makkelijker te beheren. De toewijzing van gecentraliseerde resources
(processors, ram en schijven) gebeurt op verzoek. Een server en de
gegevens die erop staan, zijn niet meer dan een eenvoudig bestand, dat
heel eenvoudig te back-uppen is. Als er een toestel uitvalt, volstaat
het om het om dit bestand te herstellen op een nieuwe machine. Updates
en migraties kunnen plaatsvinden zonder de productie te onderbreken. </p><p align="justify">Kies voor back-upsoftware die al uw
computers bestrijkt, de courantste besturingssystemen ondersteunt en
rekening houdt met alle gegevens die nuttig zijn voor het herstel van
PC's en servers bij uitval. De back-upsoftware moet zowel
desktopcomputers als notebooks behandelen, alsook stuurprogramma's van
randapparaten, applicaties en gebruikersparameters. Als er zich een
probleem voordoet, mag u geen uren bezig zijn met het zoeken naar
bestanden, het laden van CD's, het installeren van applicaties en het
herinstellen van gebruikersprofielen. Tape back-ups zijn traag. Voor de
dagdagelijkse back-up is een schijf sneller. Om de gegevens te
archiveren volstaat het dan om ze van de schijf te kopiëren naar een
tapeset, zonder storing of nadelen voor het netwerk of de gebruikers.
Voorzie twee tapesets: een om intern te bewaren en een die u voor de
veiligheid buiten het kantoor bewaart, zodat u daarop kunt terugvallen
in geval van overstroming of brand. Voor de externe tapes kiest u best
een encryptiesysteem zoals AES 128 of 256 BIT. Steeds vaker moeten
KMO's aan hun grote opdrachtgevers bewijzen dat de back-upgegevens
beschermd zijn tegen toegang door personen of software met verkeerde
bedoelingen. AES-encryptie beantwoordt aan die verzuchtingen. </p><p align="justify">Antivirus,
spyware en firewall voor PC's en notebooks, antivirus en antispam voor
mailservers, firewall en inbraakdetectie voor servers en netwerken en
eventueel DMZ voor de afscherming van de internettoegang zijn geen
overbodige luxe. Gooi ondoeltreffende, geïsoleerde of redundante
applicaties overboord: een bedrijf met twee gratis antivirussen en één
antivirus met een licentie die niet vernieuwd is, vormt een ideaal
doelwit voor allerlei malware. Een doeltreffend beheer van patches en
updates is onmisbaar voor de beveiliging van de IT-omgeving van
bedrijven tegen bekende en exploiteerbare lekken. Houd rekening met
steeds meer gebruikte, mobiele apparatuur. De VPN-technologie komt hier
volkomen tot haar recht want die omvat een beveiligd en versleuteld
authenticatiesysteem. Kies mobiele randapparaten die bij verlies of
diefstal een signaal sturen naar de server waarvoor ze geconfigureerd
zijn, waardoor het besturingssysteem van het mobiele toestel
onbruikbaar wordt. Een andere mogelijkheid is de versleuteling door
middel van software zoals SafeGuard Easy van Utimaco. Die vercijfert
alle gegevens van de notebook (of de PC) vóór de opstart van het
besturingssysteem. Zonder wachtwoord en User ID, is het onmogelijk om
wat dan ook aan te vangen. Resultaat bij diefstal (of verlies): de
computer is onbruikbaar behalve wanneer hij geherformatteerd wordt, dus
zonder de kostbare gegevens te hebben kunnen lezen. </p><p align="justify">InterVista,
dat vorig jaar door Nivel-invest en Solvay Business School gelauwerd
werd als meest innoverende onderneming van Waals-Brabant, stelt een
oplossing voor om websites online te monitoren. De toegevoegde waarde
ten opzichte van andere telebewakingssystemen is dat de facturering
gebaseerd is op de te bewaken URL en de controlefrequentie: de prijs
gaat van 80 cent per maand voor een controle om het uur tot 60 euro per
maand voor een monitoring per minuut. Als er zich een probleem
voordoet, wordt de klant automatisch verwittigd via e-mail of sms. Het
laatste luik van de service betreft de activiteitenverslagen in verband
met het prestatieniveau van de website. Die maken het mogelijk om
eventueel op de problemen vooruit te lopen. Medeoprichter Christophe
Darville: "De meeste, moderne websites zijn dynamisch of omvatten een
databank. Ze geraken dan ook sneller in de problemen en zijn gevoeliger
voor bugs. Activiteitenverslagen kunnen het mogelijk maken om actie te
ondernemen vóór de crash of om de servercapaciteit tijdig op te
voeren." Het product mag 30 dagen gratis uitgetest worden. </p><p align="justify">Netwerkbeveiliging, identiteitsbeheer,
inbraakdetectie en bescherming tegen virussen en malware... het kan de
KMO allemaal wat te veel worden. Het beheren van de security neemt tijd
in beslag en vergt aandacht, die dus ondertussen niet besteed kan
worden aan andere, meer strategische informatica-activiteiten. Als de
mensen die verantwoordelijk zijn voor het dagdagelijkse beheer van de
informatica ook moeten instaan voor de veiligheid, is het mogelijk dat
ze niet genoeg tijd hebben om die tweede taak helemaal ter harte te
nemen. In zo'n geval kan het aangewezen zijn om aan (selectieve)
outsourcing te denken. Er worden - gestructureerde en beproefde managed
security services aangeboden bij leveranciers als Computacenter, MSP,
Saphico en Systemat.</p><p class="small">© 2008 Roularta Media Group</p><script language="javascript" id="dstb-id"> var DSxmlxsl = 1; setTimeout("dstb()",0);</script></body></html>