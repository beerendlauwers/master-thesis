<html><head>
<meta http-equiv="content-type" content="text/html; charset=ISO-8859-1">


<title>1. enkele basisbegrippen en -concepten</title>
</head><body bgcolor="#ffffff">

<p align="center"><a href="http://wwwling.arts.kuleuven.ac.be/genling/statistiek/entrance.htm">(home)</a> <a href="http://wwwling.arts.kuleuven.ac.be/genling/statistiek/2.htm">[ga naar volgende]</a></p>

<h1 align="center">1. enkele basisbegrippen en -concepten</h1>

<p align="left">CAVEAT: in deze bijzonder summiere eerste sectie worden heel wat begrippen
eerder aangeraakt dan toegelicht. Deze pagina is niet bedoeld als autonoom document, maar
als referentiekader om naar terug te grijpen bij de lectuur van de concrete technieken.
Dit geldt in het bijzonder voor het stuk over toetsen van hypothesen, waarin een abstract
kader wordt opgehangen dat pas inhoud krijgt wanneer het door een concrete techniek wordt
ingevuld. Het is dan ook volstrekt zinloos om te proberen deze pagina in elk detail te
begrijpen vooraleer men de lectuur van de volgende secties aanvat.</p>

<hr>

<ul>
  <li><a href="#levels"><em>meetniveau's</em> (levels of measurement)</a><ul>
      <li>begrippen: nominaal, ordinaal, interval en ratio</li>
    </ul>
  </li>
  <li><a href="#beschrijv"><em>beschrijvende statistiek</em> (descriptive statistics)</a><ul>
      <li>begrippen: statistieken</li>
    </ul>
  </li>
  <li><a href="#verklar"><em>verklarende statistiek</em> of kortweg <em>statistiek</em>
    (statistical inference)</a><ul>
      <li>begrippen: toetsen van hypothesen, verdeling, p-waarde, nulhypothese, alternatieve
        hypothese, kracht van een test, alfa-niveau, beta-niveau, teststatistiek, significant</li>
    </ul>
  </li>
</ul>

<hr>

<h2><a name="levels"><em>meetniveau's</em> (levels of measurement)</a></h2>

<p>Om statistische bewerkingen te kunnen verrichten op gegevens, moeten die gegevens
beschreven zijn op een formele, eenduidige manier. De gegevens worden beschreven als een
verzameling van <font color="#ff0000"><strong>observaties</strong></font>, waarvan één
of meerdere kenmerken worden geëxpliciteerd in de vorm van <strong><font color="#ff0000">variabelen</font></strong>.
Een courante representatievorm is de tabel, waarin rijen voor observaties staan, en
kolommen voor variabelen. </p>

<blockquote>
  <ul>
    <li>bij een (psychologisch) experiment zijn de observaties veelal metingen, en zijn de
      variabelen vaak eigenschappen van de proefpersoon of van de omstandigheden van de meting,
      of de meetresultaten zelf</li>
    <li>bij een enquête zijn de observaties vaak antwoorden van ondervraagden, en zijn de
      variabelen vaak eigenschappen van de ondervraagde of van de antwoorden</li>
    <li>bij corpusonderzoek zijn de observaties vaak voorkomens van een bepaald linguïstische
      fenomeen, en zijn de variabelen vaak kenmerken van de tekstuele context ervan</li>
  </ul>
</blockquote>

<p>Even belangrijk als de identificatie van observaties en variabelen, is de identificatie
van het <strong><font color="#ff0000">meetniveau</font></strong> (level of measurement)
van de variabelen. <strong>Het meetniveau van de variabelen bepaalt welke statistieken
(beschrijvende statistiek) en technieken (verklarende statistiek) zinvol zijn voor de
gegevens en welke niet !!! </strong>De mogelijke meetniveau's zijn toegelicht in
onderstaande tabel. </p>

<p>Omdat het de invoer en verwerking van gegevens in computerprogramma's vaak
vergemakkelijkt, worden variabelen van alle vier de meetniveau's in de praktijk vaak door
getallen voorgesteld - let wel, dit is een vaststelling, geen advies-, zodat de computer
ze allemaal als 'echte getallen' zou kunnen interpreteren, waardoor zowat elke berekening
op zowat alle gegevens steeds resultaten geven, maar niet altijd zinvolle resultaten. Deze
conventie verhoogt het gevaar van zinloze berekeningen, en maakt het nog extra belangrijk
dat men zich te allen tijde bewust is van het meetniveau van elke variabele.</p>

<table width="100%" bgcolor="#ffffcc" border="1">
  <tbody><tr>
    <td width="25%" align="center" bgcolor="#808000"><font color="#ffffcc">MEETNIVEAU</font></td>
    <td width="25%" align="center" bgcolor="#808000"><font color="#ffffcc">nominaal</font></td>
    <td width="25%" align="center" bgcolor="#808000"><font color="#ffffcc">ordinaal</font></td>
    <td width="25%" align="center" bgcolor="#808000"><font color="#ffffcc">interval</font></td>
    <td width="25%" align="center" bgcolor="#808000"><font color="#ffffcc">ratio</font></td>
  </tr>
  <tr>
    <td width="25%" bgcolor="#808000"><p align="center"><font color="#ffffcc">OMSCHRIJVING</font></p></td>
    <td width="25%">een <strong><font color="#ff0000">nominale variabele</font></strong> is
    een variabele waarvan de mogelijke waarden voor geen enkele rekenkundige operatie of
    vergelijking in aanmerking komen. </td>
    <td width="25%">een <strong><font color="#ff0000">ordinale variabele</font></strong> is
    een variabele waarvan de waarden een inherente orderelatie hebben, maar zonder de garantie
    dat rekenkundige operaties zoals tellen of vermenigvuldigen zinvol zijn.</td>
    <td width="25%">een <strong><font color="#ff0000">intervalvariable</font></strong> is een
    variabele waarvan de waarden niet alleen een inherente orderelatie hebben, maar waar ook
    de afstand tussen de waarden betekenis heeft is. Door dat laatste wordt tellen zinvol. De
    schaal heeft&nbsp; echter slechts een arbitrair nulpunt, zodat vermenigvuldigen niet
    zinvol is. </td>
    <td width="25%">een <strong><font color="#ff0000">ratiovariabele</font></strong> is een
    variabele waarvan de waarden een inherente orderelatie hebben, en bovendien op een schaal
    liggen waarop afstand tussen waarden meetbaar en vergelijkbaar is en&nbsp;&nbsp; waarop
    het nulpunt niet arbitrair is.</td>
  </tr>
  <tr>
    <td width="25%" bgcolor="#808000"><p align="center"><font color="#ffffcc">VOORBEELD</font></p></td>
    <td width="25%">Een voorbeeld is het gebruik van de variabele <em>woordsoort</em>, met
    mogelijke waarden <em>nomen</em>, <em>pronomen</em>, <em>adverbium</em>, enz. Je zou
    diezelfde waarden even goed anders kunnen noemen, bv. <em>1</em>, <em>2</em>, <em>3</em>,
    ..., maar dan wel in de wetenschap dat 1, 2, 3, enz. hier ontdaan zijn van elke
    rekenkundige associatie. (Zo zou je&nbsp; nomen <em>1</em> kunnen noemen, en pronomen <em>2</em>,
    maar je zou het evengoed net omgekeerd kunnen doen, dus <em>2</em> voor nomen en <em>1</em>
    voor pronomen)</td>
    <td width="25%">Een voorbeeld is het gebruik van de variabele <em>grammaticaliteitsoordeel,
    </em>met bv. als drie mogelijke waarden<em> absoluut ongrammaticaal, licht ongrammaticaal </em>en<em>
    grammaticaal. </em>Ook hier is het mogelijk deze namen te vervangen door <em>1</em>, <em>2</em>
    en <em>3</em>, en het is nu mogelijk om gebruik te maken van de klassieke getalorderelatie
    om&nbsp;door getallen als namen te gebruiken de inherente orderelatie in de waarden van de
    variabele uit te drukken (in het voorbeeld is die inherente orderelatie de volgorde van
    punten op een schaal van grammaticaliteit). Het blijft evenwel onzin om te gaan tellen of
    vermenigvuldigen met de waarden. (De namen voor de waarden hadden net zo goed <em>1</em>, <em>10</em>
    en <em>100</em> kunnen zijn, i.p.v. 1, 2 en 3)</td>
    <td width="25%">Een voorbeeld is de variabele <em>graden Celsius</em>. De waarden hebben
    een orderelatie: 20 is kleiner dan 40. Bovendien kan je op een zinvolle manier tellen met
    graden. Het verschil tussen 20 graden en 40 graden is even groot als het verschil tussen
    40 graden en 60 graden. Anderzijds is vermenigvuldigen niet zinvol op de manier waarop het
    dat we is bij ratio variabelen (cf. volgende kolom). Wat we bedoelen is dat als
    temperatuur X bv. met 2 vermenigvuldigd wordt, het resultaat niet intrinsiek kan
    geïnterpreteerd worden als "dubbel zo groot" (omdat 0 graden Celcius een
    arbitrair punt is, en bv. wat anders is dan 0 graden Fahrenheit.) Een ander voorbeeld van
    een intervalvariabele is <em>jaartal</em>.</td>
    <td width="25%">Een voorbeeld is de variabele <em>reactietijd</em>. Het is zinvol om de
    grootte van reactietijden te vergelijken. Het is zinvol om reactietijden op te tellen. Het
    is zinvol om reactietijd X bv. met 2 te vermenigvuldigen. (0 is 0, onafhankelijk van met
    welke tijdseenheden je werkt)</td>
  </tr>
  <tr>
    <td width="25%" align="center" bgcolor="#808000"><font color="#ffffcc">voorbeelden van
    ZINVOLLE<br>
    rekenkundige formules (met waarheidswaarde)</font></td>
    <td width="25%">-</td>
    <td width="25%"><ul>
      <li>1 &lt; 2</li>
    </ul>
    </td>
    <td width="25%"><ul>
      <li>1 &lt; 2</li>
      <li>1 + 2 = 3</li>
    </ul>
    </td>
    <td width="25%"><ul>
      <li>1 &lt; 2</li>
      <li>1 + 2 = 3</li>
      <li>1 * 2 = 2</li>
    </ul>
    </td>
  </tr>
  <tr>
    <td width="25%" align="center" bgcolor="#808000"><font color="#ffffcc">voorbeelden van
    ONZINNIG<br>
    rekenkundige formules (zonder waarheidswaarde)</font></td>
    <td width="25%"><ul>
      <li>1 &lt; 2</li>
      <li>1 + 2 = 3</li>
      <li>1 * 2 = 2 </li>
    </ul>
    </td>
    <td width="25%"><ul>
      <li>1 + 2 = 3</li>
      <li>1 * 2 = 2 </li>
    </ul>
    </td>
    <td width="25%"><ul>
      <li>1 * 2 = 2 </li>
    </ul>
    </td>
    <td width="25%">-</td>
  </tr>
</tbody></table>

<p>Enkele vaak opduikende gevaarlijke situaties: 

</p><ul>
  <li><small><font face="Courier New">de verleiding om te tellen met ordinale variabelen</font></small></li>
  <li><small><font face="Courier New">niet echt een statistische opmerking, maar toch
    belangrijk: het samengooien op één schaal (d.i. in één variabele stoppen) van wat bij
    nader inzien verschillende grootheden zijn (bv. grammaticaal en semantisch zinvol)</font></small></li>
</ul>

<h2><a name="beschrijv"><em>beschrijvende statistiek</em> (descriptive statistics)</a>
&nbsp; </h2>

<p>Beschrijvende statistiek is een tak van de statistiek die gericht is op het distilleren
van enkele zeer informatieve, samenvattende getallen (de zogenaamde <strong><font color="#ff0000">statistieken</font></strong> - inderdaad, de term is zo ambigu als de pest
-) uit de veelheid van informatie die in de gegevens opgeslagen zit. In tegenstellen tot
de <a href="#verklar">verklarende statistiek (cf. infra)</a> is de beschrijvende
statistiek een exacte discipline die precieze, zekere resultaten oplevert.</p>

<h2><a name="verklar"><em>verklarende statistiek</em> of kortweg <em>statistiek</em>
(statistical inference)</a></h2>

<p>Verklarende statistiek is een tak van de statistiek die gericht is op het maken van
inferenties op basis van partiële informatie.&nbsp; In tegenstellen tot de <a href="#beschrijv">beschrijvende statistiek (cf. supra)</a> is de verklarende statistiek
een discipline die resultaten oplevert die slechts een benadering zijn van de reële
situatie of die slechts een zekere kans hebben om overeen te stemmen met de reële
situatie. Verklarende statistiek, de studie van het berekende risico, is een hulpmiddel
dat ingeschakeld wordt wanneer het niet mogelijk is om een domein exhaustief te
observeren. Op basis van een <strong><font color="#ff0000">steekproef</font></strong> (een
collectie van effectief vergaarde gegevens) tracht men conclusies te trekken over de ganse
<strong><font color="#ff0000">populatie</font></strong> waaruit de steekproef genomen is.
De populatie is het ganse domein waarover men een uitspraak wil doen, de collectie van
alle instanties van het fenomeen waarvan men er een deel heeft geobserveerd in de
steekproef.&nbsp; Enkele voorbeelden: 

</p><ul>
  <li>bij een (psychologisch) experiment of enquête wordt de populatie vaak geïdentificeerd
    door een afbakening van de subjecten (personen) waarvan men het gedrag bestudeert (bv.
    alle personen met het Nederlands als moedertaal die in 1998 Romaanse talen studeren aan
    een universiteit in het Nederlandstalige landsgedeelte van België) en die dus in theorie
    hadden kunnen figureren in de steekproef </li>
  <li>bij corpusonderzoek wordt de populatie vaak geïdentificeerd door de afbakening van de
    teksten waarin men de taalfenomenen bestudeert (bv. alle in het Nederlands gestelde
    literaire teksten gepubliceerd in de 19de eeuw in het Nederlandstalige landsgedeelte van
    België) en waaruit in theorie passages hadden kunnen figureren in de steekproef</li>
</ul>

<p>De identificatie van de populatie is even belangrijk als die van de concrete
observaties en variabelen in de steekproef. Het explicitiet maken van deze identificatie
kan misverstanden helpen voorkomen. Om maar één voorbeeld te geven: 

</p><ul>
  <li><small><font face="Courier New">wanneer de gegevens van de ganse populatie beschikbaar
    zijn, zijn vaak andere formules of technieken aangewezen dan wanneer men slechts over de
    gegevens van een steekproef beschikt, en is met name het verderop beschreven mechanisme
    van toetsen van hypothesen niet van toepassing</font></small></li>
  <li><small><font face="Courier New">een goed beeld van de populatie is cruciaal voor het
    ontwerpen van een steekproef die representatief geacht kan worden voor de ganse populatie
    &nbsp;&nbsp; </font></small></li>
</ul>

<p>Het fundamentele schema dat aangewend wordt om op basis van een steekproef uitspraken
met een zekere kans te doen over de ganse populatie, is de (abstracte) techniek van het <strong><font color="#ff0000">toetsen van hypothesen</font></strong>. De concrete technieken, de <strong>testen</strong>,
die in latere secties aan bod zullen komen, zijn instantiaties van dit schema. Omdat alle
concrete technieken hun beperkingen hebben (ze zijn meestal ontworpen om slechts één of
hooguit een paar soorten hypothesen te testen; ze kunnen vaak niet op alle meetniveau's
toegepast worden, enz.) is een belangrijke aspect van toegepaste statistiek het vinden van
de juiste techniek voor de vraag die men wil stellen (een zoektocht waarin naast de
vraagstelling vooral ook het meetniveau een sleutelrol speelt). Daarnaast is het evenwel
inzichtbevorderend als met in de concrete technieken het algemene schema van het toetsten
van hypothesen herkent. Daarom wordt hieronder dit algemene patroon (met bijhorend jargon)
summier geschetst. Zoals in het begin van deze pagina reeds vermeld werd, is de bedoeling
van deze passage eerder dat er nadien wordt naar teruggegrepen, dan dat men er nu al te
lang naar kijkt. </p>

<p>We beginnen met de introductie van enkele termen. </p>

<blockquote>
  <p>De methodes voor het toetsen van een hypothese steunen doorgaans cruciaal op één of
  andere statistiek, de zogenaamde teststatistiek voor die methode. Statistiek wordt hier
  gebruikt in zijn betekenis van "zeer informatief, samenvattend getal" (m.a.w.
  het vertrekpunt van de verklarende statistiek is steeds de beschrijvende statistiek). Op
  basis van die statistiek (en het feit dat op theoretische basis geweten is welke <strong>verdeling</strong>
  die statistiek heeft) wordt een <strong>p-waarde</strong> berekend die de theoretische
  kans geeft, dat, ervan uitgaand dat de <strong>nulhypothese</strong> klopt, de
  teststatistiek minstens even afwijkend is als het geval is in de steekproef. Als die
  p-waarde kleiner is dan het gekozen <strong>significantie-niveau</strong>, <em>dan mag de
  nulhypothese verworpen worden</em>. Als p groter is, <em>dan is men er niet in geslaagd om
  de nulhypothese te verwerpen</em>. (bemerk dat bij de meeste vormen van nulhypothese het
  niet mogelijk is om de nulhypothese te bewijzen, men kan hoogstens er niet in slagen ze te
  verwerpen).</p>
</blockquote>

<p>Wat toelichting bij de vetgedrukte termen in de vorige paragraaf: 

</p><ul>
  <li><em><strong>verdeling</strong></em> of <em><strong>waarschijnlijkheidverdeling</strong></em>
    (distribution, probability distribution): de waarschijnlijkheidsverdeling van een
    variabele is een mathematische constructie: het is een functie die elke mogelijke waarde
    van die variabele afbeeldt op de theoretische kans dat bij een steekproef die waarde wordt
    geobserveerd; een verdeling kan worden samengevat door de zogenaamde <em>parameters</em>
    van de verdeling. Sommige testen stellen eisen voor de verdeling van de variabelen die
    getest worden. Dit noemt men geparametriseerde testen. Daarnaast berust de werking van
    testen op het feit dat de verdeling van de teststatistiek gekend is.&nbsp;&nbsp; </li>
  <li><em><strong>p-waarde</strong></em> (p-value): een getal tussen 0 en 1, berekend op basis
    van de teststatistiek, de verdeling van de teststatistiek en het aantal <em>vrijheidsgraden</em>
    (degrees of freedom) van de test (de berekening van het aantal vrijheidsgraden, een maat
    voor het 'aantal stukken informatie in de test', hangt af van het type test)</li>
  <li><em><strong>nulhypothese</strong></em> (null hypothesis): de hypothese die men tracht
    onderuit te halen met de test; naast de nulhypothese formuleert men ook een alternatieve
    hypothese (alternative hypothesis), die geldt als de nulhypothese niet geldt.</li>
  <li><em><strong>alfa-niveau</strong></em> of<em><strong> significantieniveau</strong></em>
    (significance level): typische alfa-niveau's zijn 0.10, 0.05 en 0.01. Bij het
    overschrijden van deze alfa-niveau's spreekt men vaak respectievelijk van een <em>tendens</em>
    (moderately significant), een <em>significant fenomeen</em> (significant) en een <em>hoogsignificant
    fenomeen</em> (highly significant). </li>
</ul>

<p>Wat toelichting bij het praktische gebruik van de techniek: </p>

<blockquote>
  <p>Het is fundamenteel ingebakken in de aard van de verklarende statistiek in het
  algemeen, en van het toetsen van hypothesen in het bijzonder, dat de resulterende
  uitspraken (bv. de uitspraak "de nulhypothese mag verworpen worden") uitspraken
  zijn met een zekere kans om fout te zijn. Men maakt onderscheid tussen twee types van
  fouten:</p>
  <p>TYPE 1 FOUT: NULHYPOTHESE VERWERPEN, TERWIJL ZE KLOPT. Met het alfa-niveau kan de kans
  op een dergelijk fout gecontroleerd worden. Kiest men voor 0.05, dan betekent dit men een
  kans van 5 percent accepteert dat men de foute conclusie trekt uit de steekproef. Men laat
  de <em><strong>keuze van het significantieniveau</strong></em> dan ook best afhangen van
  de omstandigheden. Om een hypothese aan te vallen die in een vakgebied belangrijk is en
  algemeen aangehangen wordt, kiest men best een lage alfa-waarde (0.01 of zelfs 0.001). Als
  de consequenties van een foute conclusie minder dramatisch zouden zijn, dan wordt vaak een
  alfa-waarde van 0.05 (of soms 0.10) gekozen als het meest aangewezen compromis tussen
  werkbaarheid en veiligheid. Bij verkennend onderzoek ziet men in publicaties trouwens vaak
  af van de keuze van het significantieniveau en het uitspreken van een verdict in de stijl
  van "hypothese X wordt op significantieniveau Y verworpen", maar <em>beperkt men
  zich tot het geven van de verkregen p-waarde</em> als een 'maat van bewijsmateriaal' tegen
  de nulhypothese. Hoe kleiner p, hoe meer de nulhypothese in twijfel kan worden getrokken.</p>
  <p>TYPE 2 FOUT: NULHYPOTHESE NIET VERWERPEN, TERWIJL ZE NIET KLOPT. Zoals men de kans op
  een type 1 fout het alfa-niveau van een test noemt, zo noemt men de kans op een type 2
  fout het beta-niveau van een test. Net als het alfa-niveau wordt het beta-niveau
  uitgedrukt als een waarde tussen nul en één. Het manipuleren van het beta-niveau gebeurt
  door <em><strong>het manipuleren van de kracht van de test</strong></em>. Het instellen
  van de kracht van een test (gedefiniëerd als "één min het beta-niveau") is
  complex omdat deze kracht afhangt van verschillende factoren: het alfa-niveau, de
  componenten van de berekening van de teststatistiek en de specifieke alternatieve
  hypothese die beschouwd wordt. Belangrijk dat is een toename van de steekproefgrootte een
  toename van de kracht van de test tot gevolg heeft. De keuze van een steekproefgrootte is
  een belangrijke aangelegenheid, omdat ze bepalend is voor de relatie tussen statistische
  significantie en <em>praktische significantie</em> (practical significance). Met
  statistische significantie bedoelt men dat de p-waarde van een fenomeen het alfa-niveau
  niet overschrijdt. Praktische significantie is geen technische kwestie, maar wordt door
  het gezonde verstand bepaald. Bij een test die niet krachtig genoeg is bestaat het gevaar
  dat praktische significante fenomenen statistisch niet significant zijn. Bij een test die
  te krachtig is bestaat het gevaar (nu ja, 'is er kans op de oncomfortabele situatie') dat
  fenomenen zonder praktische significantie statistisch significant zijn. </p>
  <blockquote>
    <p>Een voorbeeld. Stel dat je wil onderzoeken of studenten Germaanse talen die afstuderen
    in universiteit X gemiddeld meer dt-fouten maken dan hun collega's die afstuderen in
    universiteit Y, en je laat de studenten een toets maken die gequoteerd wordt op 100. Bij
    een enorme steekproefgrootte zou een minimaal verschil tussen de gemiddelden (bv. een
    halve percent) statistisch significant kunnen zijn. Maar het gezond verstand zegt wellicht
    dat dit fenomeen, hoe reëel ook, te onbeduidend is om bv. aan de alarmbel te trekken en
    aan het curriculum te gaan sleutelen. Anderzijds zou bij een heel geringe
    steekproefgrootte een beduidend verschil tussen de gemiddelden (bv. vijftien percent)
    statistisch niet significant kunnen zijn. En hier zegt het gezond verstand wellicht wel
    dat het om een belangrijk verschil gaat. De conclusie is dan ook dat bij de design van een
    steekproef rekening moet worden gehouden met de kracht van de test.&nbsp; </p>
  </blockquote>
</blockquote>

<hr>

<p><img src="basisbegrippen%20meetniveau_bestanden/sedesr.gif" alt="KULeuven" align="left" hspace="0"> Copyright 1998,
Katholieke Universiteit Leuven<br>
Informatieleverancier: Katholieke Universiteit Leuven<br>
Reacties voor de auteur: <a href="mailto:Dirk.Speelman@arts.kuleuven.ac.be">Dirk Speelman<br>
<br>
</a><font size="1">URL: http://wwwling.arts.kuleuven.ac.be/genling/statistiek/1.htm</font>
<!-- ------ --></p>
</body></html>